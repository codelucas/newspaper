21 ม.ค.2561 เวลาประมาณ 12.00 น. ผู้สื่อข่าวได้รับแจ้งจากนาย ต.(ไม่ประสงค์เปิดเผยชื่อ) บุตรชายของ 'ภูชนะ' คนสนิทของนายสุรชัย แซ่ด่าน ที่หายไปว่า ผลการตรวจ DNA โดยใช้เนื้อเยื่อของศพที่ถูกสังหารด้วยการมัดแขน รัดคอ ทุบจนใบหน้าเละ และท้องถูกผ่ายัดเสาปูนที่ลอยมาติดที่ อ.ธาตุพนม จ.นครพนม นั้น เมื่อตรวจสอบแล้วมีความเกี่ยวพันทางสายเลือดกับนาย ต.จริง

ภูชนะ (นามแฝง) เป็นคนใกล้ชิดของนายสุรชัย ด่านวัฒนานุสรณ์ หรือ สุรชัย แซ่ด่าน นักเคลื่อนไหวทางการเมืองที่ลี้ภัยออกจากประเทศไทยและได้หายตัวไปจากที่พักในประเทศเพื่อนบ้านในช่วงคืนวันที่ 12-13 ธ.ค.2561 พร้อมกันกับสุรชัยและคนสนิทอีกคนหนึ่ง

ปรานี ด่านวัฒนานุสรณ์ ภรรยาของสุรชัยกล่าวว่า ได้ทราบข่าวจากบุตรชายของภูชนะแล้ว แต่ยังไม่ขอพูดอะไร โดยเบื้องต้นได้ทำใจแต่แรกแล้วว่าเหตุการณ์ลักษณะนี้จะต้องเกิดขึ้นสักวันหนึ่ง

ขณะที่ นาย ว. พี่เขยของ 'กาสะลอง' อีกหนึ่งผู้ลี้ภัยที่ได้หายไปพร้อมกับนายสุรชัยกล่าวกับผู้สื่อข่าวว่า หลังจากได้ทราบผลการตรวจสอบ DNA จากลูกชายของภูชนะ ทางญาติของกาสะลองก็ได้ติดต่อไปที่พนักงานสอบสวนเจ้าของคดีและได้คำตอบว่า จะได้ทราบผลการตรวจสอบ DNA ภายในเวลา 2-3 วันนี้

สุรชัย (78 ปี) ภูชนะ (54 ปี) กาสะลอง (47 ปี) เป็นนักเคลื่อนไหวทางการเมือง และเป็นผู้ลี้ภัยจากเหตุการณ์รัฐประหาร 2557 ไปยังประเทศเพื่อนบ้านได้หายออกจากที่พักในประเทศเพื่อนบ้านโดยที่ไม่มีใครสามารถติดต่อได้จนปัจจุบันนับเป็นเวลานาน 1 เดือน กับอีก 10 วัน

เรื่องที่เกี่ยวข้อง

ลืออุ้ม อ.สุรชัย ผู้ลี้ภัยหายจากที่พัก 12 วันแล้ว

ตร.เร่งหาเบาะแสคดีฆ่ายัดเสาถ่วงน้ำโขง - เมียไม่เชื่อเป็น 'สุรชัย แซ่ด่าน'