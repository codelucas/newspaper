Norvēģijas glābšanas komanda četras dienas pēc tam, kad zemes nogruvums apraka vairākas mājas Askas ciematā, atradusi piekto bojāgājušo. Vēl pieci cilvēki, tostarp divi bērni, joprojām tiek meklēti.

Naktī uz trešdienu Jerdrumas pašvaldības administratīvajā centrā Askā, kas atrodas apmēram 25 kilometrus uz ziemeļaustrumiem no galvaspilsētas Oslo, notika masīvs zemes nogruvums.

Tas sev līdzi parāva vairākas mājas, dažas palika tieši uz kraujas malas.

Glābšanas darbus, kas vēl joprojām turpinās, apgrūtina nestabila grunts, slikti laika apstākļi un ierobežots dienasgaismas stundu skaits. Tiek izmantoti siltumjutīgi bezpilota lidaparāti, helikopteri un glābšanas suņi.

Nogruvuma rezultātā izveidojusies dziļa, 700 metrus gara un 300 metrus plata grava ar stāvām malām. Evakuēti vairāk nekā tūkstoš ciemata iedzīvotāji, bet, ņemot vērā jaunu nogruvumu risku, mājas varētu nākties pamest vēl pusotram tūkstotim cilvēku.

Precīzi nogruvuma cēloņi nav zināmi, bet šim Norvēģijas apvidum raksturīgas nestabilas gruntis, ko viegli var atmiekšķēt pārmērīgs nokrišņu daudzums. Bojāgājušo vidū ir arī kāda Lietuvas pilsone.